---
title: از سیر تا پیاز یادداشت‌برداری
draft: true
tags:
  - جستار
---
![[Blooms-Taxonomy 2.png]]

### چرا یادداشت برمی‌داریم؟

قبل از بیان هر راهکاری باید هدف خود از یادداشت‌برداری را مشخص کنیم؛ چرا که عنصر تعیین کننده در شیوهٔ یادداشت‌برداری همین هدف است. اگر هدفی در حد حفظ و بازگو کردن مطالب داشته باشیم که اصلاً نیاز به یادداشت‌برداری هم نخواهد بود.  

هر چه در [[مدل یادگیری بلوم]] بالاتر می‌‌رویم، به سطوح بالاتری از یادگیری می‌رسیم. بالاترین سطح آن، خلق ایده یا محصولی جدید با کسب درک از مطلب است. [[رسیدن به بینش یا بصیرت یا Insight]] مقدمه‌ای برای درک و در نتیجه به کار بستن دانش برای شرایط جدید است. حالتی که در آن با ==برقراری ارتباط بین ایده‌های مختلف==، می‌توانیم به بینش جدیدی برسیم. یک مثال جالب این قضیه، ترکیب ایدهٔ «الگوریتم» از علوم کامپیوتر و ایدهٔ «انتخاب طبیعی» از علوم زیستی است؛ که در نتیجه‌اش الگوریتم‌هایی به وجود می‌آیند که با پیاده‌سازی انتخاب طبیعی در الگوریتم‌های مختلف، بعد از چند نسل به الگوریتم بهینه می‌رسند.

پیش‌روی با این هدف یادداشت‌برداری را تبدیل به ابزاری برای مدیریت دانش شخصی می‌کند؛ ابزاری که در بلندمدت مجموعه‌ای به هم پیوسته و کاربردی از دانش هر فرد را شکل می‌دهد و در نهایت به کشف [[فرم ایدئال]] پسِ آن‌ها منجر می‌شود. چه چیزی از این بهتر؟

### «هضم اطلاعات» به عنوان مدل یادگیری
یک تمثیل مناسب برای درک اطلاعات ورودی به ذهن، همان کاری است که بدن ما در مواجهه با غذای ورودی به خود می‌کند: ==هضم==. (تشبیه ذهن به شکم را از [این‌جا](http://yaser.ir/obese-minds/) اسکی رفته‌ام) غذایی که انسان می‌خورد، ابتدا در دهان به ذرات ریزتر تجزیه می‌شود و در مسیر گوارش به کمک آنزیم‌ها به ذرات پایه‌ای مورد نیاز شکسته می‌شود. با پیروی از همین نظمِ [[هضم اطلاعات]] می‌توان چندین و چند نتیجه گرفت که چندتای‌شان را این زیر می‌نویسم:
* اطلاعات ورودی به انسان** باید شکسته شوند**؛ در غیر این‌صورت آنزیم‌ها فعال نمی‌شوند و بدن نمی‌تواند از مواد مغذی غذا استفاده‌ای ببرد. اگر ایده‌های اصلی متن را تشخیص ندهیم و میان آن‌ها ارتباطی برقرار نکنیم، نمی‌توانیم به درک درستی از متن برسیم. [[یادگیری نیازمند تعامل است]] و بدون آن ما فقط با تفکرات نویسنده همراه می‌شویم.
	* البته که باید دقت داشت اگر شکستن از حد بگذرد، بیش‌تر عامل گیجی خواهد بود تا یادگیری. بدن ما به پروتئین نیاز دارد؛ نه به اتم‌های سازندهٔ پروتئین.
* الزاماً همهٔ اطلاعات یک متن برای ما مفید نیستند. همان‌طور که آنزیم‌های بدن ما قابلیت تجزیهٔ بسیاری از مواد غذایی -از جمله پوست ذرت- را ندارد، ذهن ما هم الزاماً نمی‌تواند در یک لحظه همهٔ محتویات یک مطلب را جذاب بیابد. بعضی از اطلاعات باید دفع شوند.
* [[انباشته شدن دانش در طول زمان]] اتفاق می‌افتد. مثل بدنی که همواره در حال رشد است و هیچ‌موقع از خوردن و تجزیهٔ آن دست برنمی‌دارد، رویارویی آدم با دانش هم پدیده‌ای مستمر است. اطلاعات جدید به فرد اضافه می‌شوند و پس از پردازش، درست مثل یک کریستال، به جوانه‌های دانش قبلی متصل و ساختار جدیدی را به وجود می‌آورند.

گفته‌اند که «عقل سالم در بدن سالم» است؛ یک مقدار آن را عوض می‌کنم و می‌گویم که «عقل سالم مثل بدن سالم» است. 


### یادداشت‌های همیشه‌بهار: راهی برای اتمیزه کردن دانش
اگر یادداشت‌ها را به عنوان ==کوچک‌ترین واحد مستقل دانش== و حامل ایده برای هر فرد به حساب بیاوریم، از دو بخش بالا به چند ویژگی اصلی برای آن می رسیم:
* **یادداشت حول یک ایده شکل می‌گیرد و به مرور زمان تکمیل می‌شود**
* **یادداشت‌ها به هم متصل هستند و با برقراری ارتباط‌های جدید میان آن‌ها دانش جدید شکل می‌گیرد**

یادداشت‌های این‌چنینی پایهٔ دانش هستند و آن را اتمیزه می‌کنند. به دلیل ماندگاری و تکمیل آن‌ها در طول زمان (درست مشابه خود دانش) به آن‌ها [[یادداشت‌های همیشه‌بهار]] می‌گویند. یادداشت‌هایی که مثل گل همیشه‌بهار، همواره سبز و در حال رشد و نمو هستند و با تکمیل آن‌ها، باغ دانش ما کامل و کامل‌تر می‌شود. نگاه این‌چنینی باعث می‌شود که نگاه ترتیبی و خطی به مطالب به خودی خود از بین برود و تنها در جاهایی که لازم است، بروز پیدا کند. 

پس فراموش نکنیم که:
* [[یادداشت‌های همیشه‌بهار پایه‌های دانش کاربردی هستند]]
* [[یادداشت‌های همیشه‌بهار عمیقاً متصل هستند]]
* [[یادداشت‌‌های همیشه‌بهار مفهوم‌محور هستند]]
* [[یادداشت‌های همیشه‌بهار اتُمیک هستند]]
* یادداشت‌های همیشه‌بهار به زبان خودمان نوشته شوند؛ چرا که [[یادگیری نیازمند تعامل است]] 
 
### یادداشت‌های گذرا: حافظه‌ای کوتاه‌مدت برای دانش

اما بنا نیست که همهٔ یادداشت‌ها خوب و کامل باشند. خیلی از یادداشت‌های روزمرهٔ ما بریده‌هایی از متن یا افکاری گذرا هستند که در لحظهٔ اول جالب به نظر می‌رسند و الزاماً قرار نیست جزئی از ساختار کلی دانش ما بشوند. به همین خاطر است که در کنار یادداشت‌های همیشه‌بهار، نوع دیگری نوشته به عنوان [[یادداشت‌های گذرا]] هم وجود دارد. این دسته از یادداشت‌ها مثل حافظهٔ کوتاه مدت ما می‌مانند که در صورت صلاح‌دید ما، با تکمیل اطلاعات و برقراری ارتباط با دیگر یادداشت‌ها جزئی از یادداشت‌های همیشه‌بهار شوند.

تمرکز بیش از حد و طمع برای جمع‌آوری بریده و یادداشت گذرا مثل جمع کردن آب توی آب‌کش می‌ماند. چرا که پس از مدتی همهٔ آن‌ها فراموش می‌شوند و به کار هیچ کسی نمی‌آیند. به همین خاطر بهتر است که جمع‌آوری این دسته از یادداشت‌ها محدود باشند و به جای آن تمرکز بر روی یادداشت‌های همیشه‌بهار قرار بگیرد. علاوه بر این، وقت گذاشتن روی یادداشت‌های همیشه‌بهار به خاطر وقت و انرژی بیش‌تری که می‌گیرند و آوردهٔ بهتری که دارند، پس از مدتی خود باعث می‌شود که یادداشت‌های گذرا به حاشیه رانده شوند.

### یادداشت‌های رده بالا: ارائهٔ یک تصویر زیبا
اوج زیبایی در مدیریت دانش زمانی اتفاق می‌افتد که ارتباطات میان یادداشت‌های همیشه‌بهار ما شروع به هم‌گرا شدن می‌کنند و به مفهومی جدید اشاره می‌کنند؛ انگار که همهٔ آن‌ها حول موضوعی مرکزی در حال گردش هستند و به آن اشاره می‌کنند. در این حالت بر عهدهٔ ماست که این موارد نزدیک را در [[یادداشت‌های رده بالا]] کنار هم بیاوریم و با قرار دادن هر یک در جای مناسب خود، یک سمفونی جدید خلق کنیم که در اوج آن دانش جدیدی به ما اعطا می‌شود. عملاً می‌توان دانش هر فرد را به باقی تعریف کرد که درختان آن، یادداشت‌های همیشه‌بهار هستند

نام دیگر این یادداشت‌ها، [[نقشهٔ محتوایی]] است. همان‌طور که از اسمش برمی‌آید، این یادداشت‌ها تصویری نقشه‌گونه از محتواها (یادداشت‌های همیشه‌بهار) در اختیار ما قرار می‌دهند. البته که این تصویرها همیشه دید جدیدی با خود به همراه ندارند و خیلی اوقات صرفاً نقش «مرتب کردن» یادداشت‌های دیگر را بر عهده دارند. به همین خاطر است که [[انواع نقشه‌های محتوایی]] را به سه گام زیر تقسیم می‌کنیم: 
* ==گام اول: مونتاژ (یا همان فهرست)== نقشه‌ای است که تنها سرفصل‌ها در آن آمده‌اند.
* ==گام دوم: تقابل (یا همان سرمقاله)== نقشه‌ای است که علاوه بر آمدن سرفصل‌ها در آن، نخ تسبیحی بین آن‌ها برقرار شده است که فهم مطالب را ساده‌تر می‌کند. در این بخش یادداشت‌ها مقابل هم قرار می‌گیرند و جای درست برای بیان هر یک مشخص می‌شود.
* ==گام سوم: ایجاد وحدت (یا همان ته‌مقاله)== نقشه‌ای است که مثل فاز نهایی تولید محصول، آماده و قابل ارائه است.

### جمع‌بندی

دانش‌ها مثل باغی است که در آن گیاهان همیشه‌بهار و درختان مثمر وجود دارند. آن‌ها دانشی را به پای‌شان ریخته می‌شود ابتدا با ریشه‌های خود جذب و سپس تجزیه و از آن تغذیه می‌کنند و در نهایت میوه‌هایی می‌دهند. لذا حرف آخرم این است که برای یادگیری باید باغ پردرخت باشیم.