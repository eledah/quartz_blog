---
title: هنر
draft: true
tags: []
date: 2024-07-17 12:57
---
چند بار تا به حال دریا را دیده‌اید؟ ده بار؟ صد بار؟ اگر فکر می‌کنید تا حالا دریایی دیده‌اید قطعاً اشتباه می‌کنید. مطمئنم که تا به حال یک بار هم دریا را ندیده‌اید. دیدن دریا یعنی علاقه‌مند شدن به آن، درک کردن آن، گفتگو کردن با آن، خیره شدن به رقص موج‌ها و گوش کردن به نجواهای آن. هنرمند کسی است که این‌طور دریا را می‌بیند.

## هنر چیست

| ![[Storm_over_the_Black_Sea_by_Aivazovsky,_1893.png]]         |
| ------------------------------------------------------------- |
| <center>نقاشی «طوفان دریای سیاه» از ایوان آیوازوفسکی</center> |

**هنر، جور دیگر دیدن است**. هنرمند دریا را چاله‌ای پرشده از آب نمی‌بیند. هنرمند، دریا را یک انسان می‌بیند؛ انسانی عمیق و متین. انسانی که بر خلاف آتش، از دور شناخته نمی‌شود. دود یا شعله‌ای ندارد که مدام خودش را به تصویر بکشد. انسان‌های دریامنش را باید از نزدیک شناخت. باید به مرور در آن‌ها عمیق شد و اسرارشان را شناخت. هنرمند، دریا را چشم پر اشک زمین می‌بیند.

<iframe width="100%" height="166" scrolling="no" frameborder="no" allow="autoplay" src="https://w.soundcloud.com/player/?url=https%3A//api.soundcloud.com/tracks/1661500281&color=%23cb4ee9&auto_play=false&hide_related=false&show_comments=true&show_user=true&show_reposts=false&show_teaser=true"></iframe><div style="font-size: 10px; color: #cccccc;line-break: anywhere;word-break: normal;overflow: hidden;white-space: nowrap;text-overflow: ellipsis; font-family: Interstate,Lucida Grande,Lucida Sans Unicode,Lucida Sans,Garuda,Verdana,Tahoma,sans-serif;font-weight: 100;"><a href="https://soundcloud.com/mysticmaha" title="Maha | ماها" target="_blank" style="color: #cccccc; text-decoration: none;">Maha | ماها</a> · <a href="https://soundcloud.com/mysticmaha/entezar" title="Entezar | انتظار (Poem &amp; Voice of Hooshang Ebtehaj | شعر و صدای هوشنگ ابتهاج)" target="_blank" style="color: #cccccc; text-decoration: none;">Entezar | انتظار (Poem &amp; Voice of Hooshang Ebtehaj | شعر و صدای هوشنگ ابتهاج)</a></div>


**هنر، بازکردن پنجره‌ای تازه به باغ زندگی است.** زندگی که همان است. دریا که تغییر چندانی نمی‌کند. اما هنرمند با کاری که می‌کند آن‌ها را دوباره از منظری جدید به ما نشان می‌دهد. آیوازوفسکی، نقاش تصویر بالا، می‌گوید «هنر چیزی نیست که می‌بینی. هنر آن چیزی است که به دیگران کمک می‌کند که ببینند».[^2] نمونهٔ واقعی «کمک به دیدن»، کاری است که بنجامین زندر در [سخنرانی تِد](https://www.youtube.com/watch?v=r9LCwI5iErE) خود می‌کند. او در عرض ۲۰ دقیقه، کمک می‌کند که شنونده‌اش موسیقی کلاسیک را بفهمد و از آن حس بگیرد.

**هنرمند دنیا را زنده‌تر و زیباتر می‌بیند**. با هنرش کاری می‌کند که ما هم از لنز او دنیا را ببینیم. جزئیات یک نقاشی خوب، کاری می‌کند که بعد از دیدن آن در دنیای واقعی هم به دنبال ریزه‌کاری‌ها باشیم. نقاشی به ما «بهتر دیدن» را یاد می‌دهد. یک شعر خوب، حسی را در ما بیدار می‌کند که قبل‌تر آن را داشته‌ایم؛ اما نتوانسته‌‌ایم آن را به زبان بیاوریم. شعر خوب ما را به احساسات‌مان نزدیک‌تر می‌کند. یک رمان خوب، شخصیت‌هایی را به ما می‌شناساند که پیش از این فقط از یک زاویه به آن‌ها نگاه می‌کردیم. همین قاعده برای باقی هنرها هم باقیست. هنر، ما را انسان‌های بهتری می‌کند.

| ![[Storm_over_the_Black_Sea_by_Aivazovsky,_1893-2.jpg]]           |
| ----------------------------------------------------------------- |
| <center>جزئیات نقاشی «طوفان دریای سیاه» از نمای نزدیک‌تر</center> |

## هنر چطور پدید می‌آید

**سفر، لازمهٔ جور دیگر دیدن است**. فرقی هم ندارد سفرش ==آفاقی== باشد یا ==انفسی== (یا ==توهمی==[^5]). در گذشته سفر به سادگی الان نبود؛ رسانه‌ای هم نبود که دنیا را به مردم نمایش دهد. در عوض نقاشانی بودند که مدام در حال سفر بودند و آنچه را می‌دیدند روی بوم می‌آوردند. دیدن سبک زندگی مردمان دوردست یا شنیدن موسیقی ساز آن‌ها نگاهشان را تغییر می‌داد. همینطور که حالا نگاه به نقاشی‌های دوران قدیم نگاه ما را نسبت به آن دوران واقعی می‌کند. 

| ![[Charles_Robertson_-_A_Carpet_Seller-small.jpg]] |
| -------------------------------------------------- |
| <center>نقاشی «فرش‌فروش» از چالز روبرتسون</center> |

**مقصود از سفر، تغییر[^3] است.** سفر به معنی سوار وسیله شدن و طی مسیر نیست. عوض کردن راه از مسیر همیشگی و رفتن از خیابان جدید، گفتگوی کوتاه با مسافر بغلی در تاکسی و زل زدن به زیبایی‌های طبیعت همه سفر است. نویسندهٔ [رمان فایت‌کلاب](https://fa.wikipedia.org/wiki/%D8%A8%D8%A7%D8%B4%DA%AF%D8%A7%D9%87_%D9%85%D8%A8%D8%A7%D8%B1%D8%B2%D9%87_(%D8%B1%D9%85%D8%A7%D9%86)) می‌گوید ایده رمان برای اولین بار پس از کتک خوردن در یک سفر (زمانی که به سروصدای رادیوی عده‌ای شکایت کرد)  به ذهنش خطور کرد. وقتی به سر کار برگشت، متوجه شد که هیچ کس به جراحاتش را توجه نمی کند، در عوض با چیزهای معمولی مانند «آخر هفته چطور بود؟» سر صحبت را با او باز می‌کردند. او به این نتیجه رسید که دلیل این واکنش مردم این بود که اگر از او بپرسند چه اتفاقی افتاده است، تعاملی شخصی جریان پیدا می‌کند و همکارانش به اندازه کافی برای ارتباط با او در سطح شخصی اهمیتی نمی‌دهند. این شیفتگی او به این «مسدود کردن» اجتماعی بود که پایه و اساس رمان شد. قطعاً اگر نویسنده کتک نخورده بود، رمانی هم زاییده نمی‌شد.

**سفر هنرمند همیشه بیرونی نیست.** هنر احساسات درون را قابل انتقال به بیرون می‌کند. هنرمندی که به احساسات خودش را حس می‌کند و صادق است، نیازی به سفر آفاقی پیدا نخواهد کرد. فیلم سرگیجه[^4] حس آلفرد هیچکاک را به زنان زندگی‌اش نشان می‌دهد. در فیلم سه زن به نام‌های «جودی»، «مدلین» و «میج» حاضر هستند که با هم تفاوت‌هایی اساسی دارند. نسبت شخصیت اصلی فیلم با این سه زن، تمایلات درونی کارگردان را نشان می‌دهد که اتفاقاً برای بیننده‌های مرد و زن بسیار آشنا و نزدیک است. 

**هنر سوغاتی هنرمند از سفر است.** زمانی که قطره‌ای روی سطح آب می‌افتد، به تدریج موج‌هایی دور خودش ایجاد می‌کند. تغییر هنرمند، لحظهٔ تماس قطره با سطح آب است. در اثر سفر حسی در او برانگیخته می‌شود که پیش از این نبوده است. هنرمند در اثر سفرش تغییر می‌کند و با عرضهٔ آن به دیگران، به تغییر آن‌ها هم کمک می‌کند.

**هنرمند و مخاطب هنر هر دو در نسبت با زمانهٔ خودشانند.** اگر هنر باعث تغییر نگرش یک نسل و دگرگونی جامعه شود، برای نسل‌های بعدی هیچ جذابیتی نخواهد داشت. هر زمانه هنرمندانی می‌خواهد که دردش را بفهمند و علاج به‌خصوصش را برای افراد به سوغات بیاورند. 

## چه ابزاری هنر را می‌سازد

**هنر بدون تکنیک ساخته نمی‌شود**. درست مثل زبان، هنر هم قواعد خودش را دارد. هر چقدر هم تغییر فردی هنرمند اساسی باشد، بدون توانایی انتقال هیچ فایده‌ای برای دیگران نخواهد داشت. در نقاشی فیگور انسان، همهٔ نسبت‌های بدنی رعایت می‌شوند. در موسیقی فواصل بین نت‌ها رعایت می‌شود. در فیلم کات‌ها منطقی و به موقع زده می‌شوند. هنرمندانی هستند که همه از شخصیت آن‌ها تعریف می‌کنند؛ ولی اثر آن‌ها ارزش هنری چندانی ندارد. وقتی هم که نقدی به اثر آن‌ها وارد می‌شود، طرفداران از شخصیتش دفاع می‌کنند. در حالی که اثر از شخصیت هنرمند جداست. عباس کیارستمی مثال معروفی از این دسته هنرمندان است که به نظرم شخصیتش از هنرش جلوتر بوده است.

**برای یادگیری هنر، باید تکنیک‌ها و هنرسازه‌های[^6] آن را یاد گرفت.** هنرسازه آن عملی است که هنر می‌سازد. مثل تشبیه، تشخیص، حسن تعلیل و... بسیاری از آرایه‌هایی که در درس ادبیات یاد گرفته‌ایم، دقیقاً همان توصیفی را که از هنر کردم انجام می‌دهند. تشبیه به ما کمک می‌کند که پدیده‌ای را شکل پدیده‌ای دیگر ببینیم. حسن تعلیل برای یک پدیده علتی جادویی و شاعرانه می‌آورد. ایهام یک جمله را با دو معنی به ما می‌فهماند تشخیص همه‌چیز را در اطراف ما زنده می‌کند و کاری می‌کند که به آن‌ها به چشم انسان یا موجود زنده نگاه کنیم. کل استودیوی پیکسار روی «تشخیص» می‌گردد. آثار آن‌ها مدام اشیای بی‌جان دوروبر ما را تبدیل به انسان می‌کنند:

| فیلم                 | نام اصلی          | موجودی که حالات انسانی دارد |
| -------------------- | ----------------- | --------------------------- |
| داستان اسباب‌بازی‌ها | Toy Story         | اسباب‌بازی                  |
| زندگی یک حشره        | A Bug's Life      | حشره                        |
| کارخانهٔ هیولاها     | Monsters Inc.     | هیولا                       |
| در جستجوی نمو        | Finding Nemo      | ماهی و پرنده                |
| ماشین‌ها             | Cars              | ماشین                       |
| موش سرآشپز           | Ratatouille       | موش                         |
| وال‌ای               | Wall-E            | ربات                        |
| درون و بیرون         | Inside-Out        | احساس                       |
| دایناسور خوب         | The Good Dinosaur | دایناسور                    |
| کوکو                 | Coco              | مرده                        |
| روح                  | Soul              | روح                         |
| المنتال              | Elemental         | عنصر چهارگانه               |
**هر مدیوم استعدادها و قواعد خاص خودش را دارد.** کاری که پیکسار در انیمیشن‌هایش می‌کند در مدیوم‌های دیگر -رمان، فیلم، شعر یا نقاشی- ممکن است؛ اما هیچ‌گاه نمی‌توان رفت‌وبرگشت‌های دنیای واقعی و دنیای درون ذهن را -مثل انیمیشن درون و بیرون (Inside Out)- در مدیومی دیگری به این خوبی نشان داد. به خاطر همین بعضی آثار محدود به مدیوم‌ها هستند. [پاپریکا](https://www.youtube.com/watch?v=O-QpfLV8dQw) فقط در قالب انیمیشن یا رمان‌های داستایفسکی فقط در قالب کتاب معنا دارند. اگر بنا باشد اثر بدون رعایت قواعد از مدیومی به مدیوم دیگر برده شود، خسته‌کننده یا زشت به نظر می‌رسد. مثلاً مستندهای «[نوکیسه‌ها](https://khanemostanad.ir/10854/)» و «[The Inventor](https://www.imdb.com/title/tt8488126/)» هیچ استفاده‌ای از قواعد مدیوم مستند نمی‌کنند. هر دوی آن‌ها بر پایهٔ یک متن تحلیلی هستند که به هر دلیلی -مثل انتشار گسترده‌تر- تبدیل به مستند شده‌اند. به خاطر همین برای مخاطب خسته‌کننده و ملال‌آورند. 


> [!success]- مستندهای پیشنهاد من
>
>  - مستند [American Factory](https://www.imdb.com/title/tt9351980/): در مورد فرسایش‌هایی که بین مدیریت چینی و نیروی کار آمریکایی به وجود می‌آد. خوبی مستند اینه که تفاوت‌های فرهنگی دو تا کشور و نتایجش رو خیلی شفاف به تصویر می‌کنه
> - مستند [و عنکبوت آمد](https://www.namasha.com/v/bKD2BgQi/%D9%85%D8%B3%D8%AA%D9%86%D8%AF_%D9%88_%D8%B9%D9%86%DA%A9%D8%A8%D9%88%D8%AA_%D8%A2%D9%85%D8%AF_%D8%B3%D8%B9%DB%8C%D8%AF_%D8%AD%D9%86%D8%A7%DB%8C%DB%8C_%D9%82%D8%A7%D8%AA%D9%84_%D8%B3%D8%B1%DB%8C%D8%A7%D9%84%DB%8C_%D8%B2%D9%86%D8%A7%D9%86_%D9%85%D8%B4%D9%87%D8%AF): در مورد سعید حنایی. نکتهٔ مستند مصاحبه با خود طرف و خانواده و اطرافیانشه.
> - مستند [Downfall: The Case Against Boeing](https://www.imdb.com/title/tt11893274/): دربارهٔ اتفاقاتی که اخیراً افتاد و حدود ۴۰۰ نفر سر سقوط هواپیماهای بوئینگ مردند.
> - مستند [The Rescue](https://www.imdb.com/title/tt9098872/): در مورد نجات بچه‌هایی که چند سال پیش توی یکی از غارهای تایلند گیر افتاده بودن.
> - مستند [قضیه شکل اول، شکل دوم](https://www.imdb.com/title/tt0079204/): مصاحبهٔ کیارستمی با افراد اصلی انقلاب در سال ۵۸. نصفهٔ دوم مستند عین نصفهٔ اولشه لذا لازم نیست تا ته ببینید.
> - مستند [Free Solo](https://www.imdb.com/title/tt7775622/): در مورد کسی که بدون تجهیزات از صخرهٔ صاف می‌ره بالا. 
> - مستند [کودتای ۵۳](https://www.imdb.com/title/tt1984135/): روایت دسیسهٔ آمریکا و انگلیس تو کوتای ۲۸ مرداد.
> - مستند [Harlan County USA](https://www.imdb.com/title/tt0074605/): روایت درگیری بین کارگران و کارفرمایان یک کارخانه.
> - مستند [The Century of the Self](https://www.imdb.com/title/tt0432232/): دربارهٔ تأثیر یافته‌های فروید روی قرن بیستم.
> - مستند [Won't You Be My Neighbour](https://www.imdb.com/title/tt7681902/): دربارهٔ آقای راجرز، مجری برنامهٔ کودک آمریکایی‌ها.
> - مستند The Work
> - مستند [Hypernormalization](https://www.imdb.com/title/tt6156350/): دربارهٔ وضعیت سیاسی درهم و برهم امروز دنیا.
> - مستند [Kedi](https://www.imdb.com/title/tt4420704/): دربارهٔ گربه‌های استانبول. اگر گربه‌دوست هستین دیدنش لذت اضافی داره.
> - مستند [The Secrets of Quantum Physics](https://www.imdb.com/title/tt4636870/): آشنایی ساده با فیزیک کوانتوم. سرگرم‌کننده و آموزنده.
> - مستند [Dear Zachary](https://www.imdb.com/title/tt1152758/): بهتره بدون داشتن اطلاعات اولیه این مستند رو ببینید.
> - مستند کوتاه [Isle of Flowers](https://www.imdb.com/title/tt0097564/): بهتره بدون داشتن اطلاعات اولیه این مستند رو ببینید.
> - مستند [The Act of Killing](https://www.imdb.com/title/tt2375605/): بهتره بدون داشتن اطلاعات اولیه این مستند رو ببینید.


**کار هنرسازه، زنده کردن کلمات و احساسات مرده است.**


> [!NOTE] قلب شکسته
> Contents

**در توازن تکنیک‌ها با هم، هنر خلق می‌شود.** یادگیری تک‌تک تکنیک‌ها کافی نیست. همان‌طور که در [[مدل یادگیری بلوم]] نوشته‌ام، آخرین مرحلهٔ یادگیری «قدرت ترکیب» برای خلق اثر است. هنرمند عالی همهٔ تکنیک‌ها را طوری به خط می‌کند که همه در خدمت حرفش باشند. به نظر من [دقیقه‌های پایانی فیلم روزی روزگاری در غرب](https://www.youtube.com/watch?v=qwb3P0fuM1c)  -برای کسی که فیلم را از ابتدا دیده- این ویژگی را دارد. موسیقی، صحنه‌پردازی، دیالوگ‌ها، حرکت بازیگرها و قاب‌بندی دوربین (به خصوص قاب‌بندی دوربین) همه و همه در تناسب با یکدیگر قرار دارند[^7].

**قالب‌شکنی در تکنیک، مابعد استادی است. نه ماقبل آن.** هنرمندان تازه‌کار اغلب به خاطر دشواری یادگیری و تمرین تکنیک‌ها، ساز خودشان را می‌زنند و اسمش را «هنر آوانگارد» می‌گذارند. قالب‌شکنی مخصوص کسانی است که قالب‌های فعلی برایشان کوچک و محدودکننده است؛ نه کسانی که تنبلی خودشان محدودشان کرده است. به خاطر همین به عنوان یک قاعدهٔ سرانگشتی رایج است که اگر کسی قالب‌شکنی کرد، ببینید قبلاً در قالب‌های کلاسیک و متداول چه آثاری خلق کرده است. اگر اثرش جزو بهترین‌های قالب رایج بوده، احتمالاً برای قالب‌شکنی توجیه خوبی دارد؛ اما اگر در قالب‌های قبلی هم ناتوان بوده، بعید نیست که از سر شیادی سراغ قالب‌های جدید رفته است.


**هنر تکرار می‌شود.** مثل [[مارپیچ]]


<div class='poem-verse-div'><div class='poem-right-verse-div'>یک قصه بیش نیست غمِ عشق و وین عجب</div><div class='poem-left-verse-div'>کز هر زبان که می شنوم نامکرر است</div></div>


انسان‌ها خودشان را با هنر نشان می‌دهد. انسان‌ها می‌خواهند شبیه هنر باشند. حس دریغ

**تکامل تکنیک، مرگ هنر را به دنبال خواهد داشت.**
## نقد هنر

**درک هنر به نسبت اثر و مخاطبش بستگی دارد.** نوجوانی که ناطور دشت می‌خواند، بسیار از رفتارهای هولدن را می‌پسندد و با او همذات‌پنداری می‌کند؛ ولی اگر همین کتاب را به دست آدم بزرگ‌تری بدهیم که دوران نوجوانی و کله‌شقی را پشت سر گذاشته، حرف‌های هولدن را پوچ و گنده‌گویی می‌بیند و حوصله‌اش به تمام کردن کتاب نمی‌رسد. هنر خیلی از اوقات سلیقه‌ای است و مخاطب خاص خودش را دارد.

**در کنار سلیقه، ذائقهٔ خوب و بد وجود دارد.** با دیدن مداوم آثار است که ذائقه به مرور ساخته می‌شود. عمدتاً در همهٔ مدیوم‌های این‌چنین است که تازه‌واردها از آثار پرطرفدار و متأخر شروع می‌کنند. مثلاً برای کسی که می‌خواهد فیلم دیدن را شروع کند، فیلم‌های مارول، کریستوفر نولان، دیوید فینچر، استیون اسپیلبرگ یا کلاً انیمیشن‌ها نقطهٔ شروع خوبی هستند.


> [!tip]- دربارهٔ نسبت هنر و آشپزی
> حس من این است که به مرور زمان استعاره‌های آشپزی بیشتر و بیشتر دربارهٔ هنر به کار برده می‌شوند. مثلاً می‌گویند فلانی موسیقی فست‌فودی درست می‌کند. یا در زبان انگلیسی به تصاویر زیبا Visual Feast (وعدهٔ غذای تصویری) یا Eye Candy (آبنبات برای چشم) می‌گویند. خود «ذائقه» از دنیای غذا قرض گرفته شده است. دلیلش هم این است که حس‌آمیزی با کمک غذا راه ساده‌ای برای انتقال مفاهیم هنری است. 


## نسبت هنر با اندیشه و رسانه



- در یک بیان، هنر و رسانه ابزاری است که اندیشمند به آن مجهز می‌شود.
- خودآگاهی جزیره‌ای در میان اقیانوس ناخودآگاه است. اقیانوس سطحی به نظر می‌رسد ولی بسیار عمیق است.
- فوتورئالیسم هنر وضع موجود است.

| ![[PfLp2TL9emlw5RjsM8X9moIa0DJDE41iahCbgFG6.jpg\|400]]                                                        |
| ------------------------------------------------------------------------------------------------------------- |
| <center>یک نقاشی فوتورئالیستیک از حجت‌الله شکیبا. قیمت این اثر حدود ۶۵۰ میلیون تومان برآورد شده است.</center> |



[^1]: Artistic Device
[^2]: این جمله را به ادگار دگا هم نسبت داده‌اند.
[^3]: تغییر، شتاب دارد. انسان شتاب را متوجه می‌شود و نه سرعت را.
[^4]: Vertigo
[^5]: سفر توهمی کمابیش معادل سفر انفسی است. نقل است که سالوادور دالی قدری به خودش بی‌خوابی می‌داد که به نئشگی برسد و در زمان نئشگی نقاشی می‌کشید. برخی دیگر از هنرمندان مثل فرنک هربرت یا فرانسیس بیکن هم با مصرف داروهای توهم‌زا اهل مسافرت بودند.
[^6]: Artistic Devices
[^7]: یکی از دلایل تناسب این است که کارگردان صحنه را بر اساس موسیقی کارگردانی کرده است. یعنی انیو موریکونه اول موسیقی متن فیلم را ساخته و بعداً فیلمبرداری آن را آغاز کرده‌اند.