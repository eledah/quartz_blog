---
title: هنر
draft: true
tags:
  - ناقص
date: 2024-07-17 12:57
---
چند بار تا به حال دریا دیده‌اید؟ ده بار؟ صد بار؟ اگر خیال می‌کنید تا حالا دریا دیده‌اید قطعاً اشتباه می‌کنید. مطمئنم که تا به حال یک بار هم دریا را ندیده‌اید. دیدن دریا یعنی گفتگو کردن با آن، درک کردن آن، علاقه‌مندی به آن، خیره شدن به رقص موج‌ها و گوش کردن به نجواهای آن. این‌طور دریا را دیدن است که از انسان هنرمند می‌سازد…
## هنر چیست

| ![[Storm_over_the_Black_Sea_by_Aivazovsky,_1893.png]]         |
| ------------------------------------------------------------- |
| <center>نقاشی «طوفان دریای سیاه» از ایوان آیوازوفسکی</center> |

**هنر، جور دیگر دیدن است**. هنرمند دریا را چاله‌ای پرشده از آب نمی‌بیند. هنرمند، دریا را یک انسان می‌بیند؛ انسانی عمیق و متین. انسانی که بر خلاف آتش، از دور قابل شناختن نیست. دود یا شعله‌ای ندارد که مدام خودش را عیان در برابر چشم همه قرار دهد. دریا هر چه دارد در درون خودش نگه می‌دارد. انسان‌های دریامنش را باید از نزدیک شناخت. باید به مرور در آن‌ها عمیق شد و اسرارشان را شناخت. 

<iframe width="100%" height="166" scrolling="no" frameborder="no" allow="autoplay" src="https://w.soundcloud.com/player/?url=https%3A//api.soundcloud.com/tracks/1661500281&color=%23cb4ee9&auto_play=false&hide_related=false&show_comments=true&show_user=true&show_reposts=false&show_teaser=true"></iframe><div style="font-size: 10px; color: #cccccc;line-break: anywhere;word-break: normal;overflow: hidden;white-space: nowrap;text-overflow: ellipsis; font-family: Interstate,Lucida Grande,Lucida Sans Unicode,Lucida Sans,Garuda,Verdana,Tahoma,sans-serif;font-weight: 100;"><a href="https://soundcloud.com/mysticmaha" title="Maha | ماها" target="_blank" style="color: #cccccc; text-decoration: none;">Maha | ماها</a> · <a href="https://soundcloud.com/mysticmaha/entezar" title="Entezar | انتظار (Poem &amp; Voice of Hooshang Ebtehaj | شعر و صدای هوشنگ ابتهاج)" target="_blank" style="color: #cccccc; text-decoration: none;">Entezar | انتظار (Poem &amp; Voice of Hooshang Ebtehaj | شعر و صدای هوشنگ ابتهاج)</a></div>


**هنر، بازکردن پنجره‌ای تازه به باغ زندگی است.** زندگی که همان است. دریا که تغییر چندانی نمی‌کند. اما هنرمند با کاری که می‌کند آن‌ها را دوباره از منظری جدید به ما نشان می‌دهد. آیوازوفسکی، نقاش تصویر بالا، می‌گوید «هنر چیزی نیست که می‌بینی. هنر آن چیزی است که به دیگران کمک می‌کند که ببینند».[^2] نمونهٔ واقعی «کمک به دیدن»، کاری است که بنجامین زندر در [سخنرانی تِد](https://www.youtube.com/watch?v=r9LCwI5iErE) خود می‌کند. او در عرض ۲۰ دقیقه، کمک می‌کند که شنونده‌اش موسیقی کلاسیک را بفهمد و از آن حس بگیرد.

**هنرمند دنیا را زنده‌تر و زیباتر می‌بیند**. با هنرش کاری می‌کند که ما هم از لنز او دنیا را ببینیم. جزئیات یک نقاشی خوب، کاری می‌کند که بعد از دیدن آن در دنیای واقعی هم به دنبال ریزه‌کاری‌ها باشیم. نقاشی به ما «بهتر دیدن» را یاد می‌دهد. یک شعر خوب، حسی را در ما بیدار می‌کند که قبل‌تر آن را داشته‌ایم؛ اما نتوانسته‌‌ایم آن را به زبان بیاوریم. شعر خوب ما را به احساسات‌مان نزدیک‌تر می‌کند. یک رمان خوب، شخصیت‌هایی را به ما می‌شناساند که پیش از این فقط از یک زاویه به آن‌ها نگاه می‌کردیم. همین قاعده برای باقی هنرها هم باقیست. هنر، ما را انسان‌های بهتری می‌کند.

| ![[Storm_over_the_Black_Sea_by_Aivazovsky,_1893-2.jpg]]           |
| ----------------------------------------------------------------- |
| <center>جزئیات نقاشی «طوفان دریای سیاه» از نمای نزدیک‌تر</center> |

## هنر چطور پدید می‌آید

**سفر، لازمهٔ جور دیگر دیدن است**. فرقی هم ندارد سفرش ==آفاقی== باشد یا ==انفسی== (یا ==توهمی==[^5]). در گذشته سفر به سادگی الان نبود؛ رسانه‌ای هم نبود که دنیا را به مردم نمایش دهد. در عوض نقاشانی بودند که مدام در حال سفر بودند و آنچه را می‌دیدند روی بوم می‌آوردند. دیدن سبک زندگی مردمان دوردست یا شنیدن موسیقی ساز آن‌ها نگاهشان را تغییر می‌داد. همینطور که حالا نگاه به نقاشی‌های دوران قدیم نگاه ما را نسبت به آن دوران واقعی می‌کند. 

**هنرمند به سفر می‌رود چون ناراضی است.**

| ![[Charles_Robertson_-_A_Carpet_Seller-small.jpg]] |
| -------------------------------------------------- |
| <center>نقاشی «فرش‌فروش» از چالز روبرتسون</center> |

**مقصود از سفر، تغییر[^3] است.** سفر به معنی سوار وسیله شدن و طی مسیر نیست. عوض کردن راه از مسیر همیشگی و رفتن از خیابان جدید، گفتگوی کوتاه با مسافر بغلی در تاکسی و زل زدن به زیبایی‌های طبیعت همه سفر است. نویسندهٔ [رمان فایت‌کلاب](https://fa.wikipedia.org/wiki/%D8%A8%D8%A7%D8%B4%DA%AF%D8%A7%D9%87_%D9%85%D8%A8%D8%A7%D8%B1%D8%B2%D9%87_(%D8%B1%D9%85%D8%A7%D9%86)) می‌گوید ایده رمان برای اولین بار پس از کتک خوردن در یک سفر (زمانی که به سروصدای رادیوی عده‌ای شکایت کرد)  به ذهنش خطور کرد. وقتی به سر کار برگشت، متوجه شد که هیچ کس به جراحاتش را توجه نمی کند، در عوض با چیزهای معمولی مانند «آخر هفته چطور بود؟» سر صحبت را با او باز می‌کردند. او به این نتیجه رسید که دلیل این واکنش مردم این بود که اگر از او بپرسند چه اتفاقی افتاده است، تعاملی شخصی جریان پیدا می‌کند و همکارانش به اندازه کافی برای ارتباط با او در سطح شخصی اهمیتی نمی‌دهند. این شیفتگی او به این «مسدود کردن» اجتماعی بود که پایه و اساس رمان شد. قطعاً اگر نویسنده کتک نخورده بود، رمانی هم زاییده نمی‌شد.

**سفر هنرمند همیشه بیرونی نیست.** هنر احساسات درون را قابل انتقال به بیرون می‌کند. هنرمندی که به احساسات خودش را حس می‌کند و صادق است، نیازی به سفر آفاقی پیدا نخواهد کرد. فیلم سرگیجه[^4] تصویری از حس آلفرد هیچکاک نسبت به زنان زندگی‌اش است. در فیلم سه زن به نام‌های «جودی»، «مدلین» و «میج» حاضر هستند که به شدت با هم متفاوتند. احوالات این سه زن و نسبتی که شخصیت اصلی فیلم با این سه زن برقرار می‌کند، نمایش صادقانه‌ای از درونیات کارگردان است.

**هنر سوغاتی هنرمند از سفر است.** زمانی که قطره‌ای روی سطح آب می‌افتد، به تدریج موج‌هایی دور خودش ایجاد می‌کند. تغییر هنرمند، لحظهٔ تماس قطره با سطح آب است. در اثر سفر حسی در او برانگیخته می‌شود که پیش از این نبوده است. هنرمند در اثر سفرش تغییر می‌کند و با عرضهٔ آن به دیگران، به تغییر آن‌ها هم کمک می‌کند. سوغاتی هنرمند، حس دریغی را در مخاطبش ایجاد می‌کند که آن‌ها را به سفر رفتن و تجربهٔ این مسیر ترغیب می‌کند.
## چه ابزاری هنر را می‌سازد

**هنر بدون تکنیک ساخته نمی‌شود**. درست مثل زبان، هنر هم قواعد خودش را دارد. هر چقدر هم تغییر فردی هنرمند اساسی باشد، بدون توانایی انتقال هیچ فایده‌ای برای دیگران نخواهد داشت. در نقاشی فیگور انسان، همهٔ نسبت‌های بدنی رعایت می‌شوند. در موسیقی فواصل بین نت‌ها رعایت می‌شود. در فیلم کات‌ها منطقی و به موقع زده می‌شوند. اگر چنین اتفاقی نیفتد، هر چقدر هم که پیام اثر تأثیرگذار باشد، از اثرش کم خواهد شد.

هنرمندانی هستند که اثر آن‌ها ارزش هنری چندانی ندارد؛ اما همه از شخصیت آن‌ها تعریف می‌کنند. طرفداران این هنرمندان در پاسخ به نقد اثر، از شخصیت هنرمند دفاع می‌کنند. در حالی که اثر از شخصیت هنرمند جداست. عباس کیارستمی مثال معروفی از این دسته هنرمندان است. به نظرم شخصیت ایشان از هنرش جلوتر بوده است. همه او را به عارف‌مسلکی و روح لطیفش می‌شناسند و از شخصیتش تعریف می‌کنند. اما سر فیلم‌ها که می‌رسد، جای نقد اثر دوباره از همان روح لطیف تعریف می‌کنند.

**هر مدیوم هنری استعدادها و قواعد خاص خودش را دارد.** کاری که پیکسار در انیمیشن‌هایش می‌کند در مدیوم‌های دیگر -رمان، فیلم، شعر یا نقاشی- ممکن است؛ اما هیچ‌گاه نمی‌توان رفت‌وبرگشت‌های دنیای واقعی و دنیای درون ذهن را -مثل انیمیشن درون و بیرون (Inside Out)- در مدیومی دیگری به این خوبی نشان داد. به خاطر همین بعضی آثار محدود به مدیوم‌ها هستند. [پاپریکا](https://www.youtube.com/watch?v=O-QpfLV8dQw) فقط در قالب انیمیشن یا رمان‌های داستایفسکی فقط در قالب کتاب معنا دارند. اگر بنا باشد اثر بدون رعایت قواعد از مدیومی به مدیوم دیگر برده شود، خسته‌کننده یا زشت به نظر می‌رسد. مثلاً مستندهای «[نوکیسه‌ها](https://khanemostanad.ir/10854/)» و «[The Inventor](https://www.imdb.com/title/tt8488126/)» هیچ استفاده‌ای از قواعد مدیوم مستند نمی‌کنند. هر دوی آن‌ها بر پایهٔ یک متن تحلیلی هستند که به هر دلیلی -مثل انتشار گسترده‌تر- تبدیل به مستند شده‌اند. به خاطر همین برای مخاطب خسته‌کننده و ملال‌آورند. 

> [!success]- داخل پرانتز: مستندهای پیشنهادی من
>
>  - مستند [American Factory](https://www.imdb.com/title/tt9351980/): در مورد فرسایش‌هایی که بین مدیریت چینی و نیروی کار آمریکایی به وجود می‌آد. خوبی مستند اینه که تفاوت‌های فرهنگی دو تا کشور و نتایجش رو خیلی شفاف به تصویر می‌کنه
> - مستند [و عنکبوت آمد](https://www.namasha.com/v/bKD2BgQi/%D9%85%D8%B3%D8%AA%D9%86%D8%AF_%D9%88_%D8%B9%D9%86%DA%A9%D8%A8%D9%88%D8%AA_%D8%A2%D9%85%D8%AF_%D8%B3%D8%B9%DB%8C%D8%AF_%D8%AD%D9%86%D8%A7%DB%8C%DB%8C_%D9%82%D8%A7%D8%AA%D9%84_%D8%B3%D8%B1%DB%8C%D8%A7%D9%84%DB%8C_%D8%B2%D9%86%D8%A7%D9%86_%D9%85%D8%B4%D9%87%D8%AF): در مورد سعید حنایی. نکتهٔ مستند مصاحبه با خود طرف و خانواده و اطرافیانشه.
> - مستند [Downfall: The Case Against Boeing](https://www.imdb.com/title/tt11893274/): دربارهٔ اتفاقاتی که اخیراً افتاد و حدود ۴۰۰ نفر سر سقوط هواپیماهای بوئینگ مردند.
> - مستند [The Rescue](https://www.imdb.com/title/tt9098872/): در مورد نجات بچه‌هایی که چند سال پیش توی یکی از غارهای تایلند گیر افتاده بودن.
> - مستند [قضیه شکل اول، شکل دوم](https://www.imdb.com/title/tt0079204/): مصاحبهٔ کیارستمی با افراد اصلی انقلاب در سال ۵۸. نصفهٔ دوم مستند عین نصفهٔ اولشه لذا لازم نیست تا ته ببینید.
> - مستند [Free Solo](https://www.imdb.com/title/tt7775622/): در مورد کسی که بدون تجهیزات از صخرهٔ صاف می‌ره بالا. 
> - مستند [کودتای ۵۳](https://www.imdb.com/title/tt1984135/): روایت دسیسهٔ آمریکا و انگلیس تو کوتای ۲۸ مرداد.
> - مستند [Harlan County USA](https://www.imdb.com/title/tt0074605/): روایت درگیری بین کارگران و کارفرمایان یک کارخانه.
> - مستند [The Century of the Self](https://www.imdb.com/title/tt0432232/): دربارهٔ تأثیر یافته‌های فروید روی قرن بیستم.
> - مستند [Won't You Be My Neighbour](https://www.imdb.com/title/tt7681902/): دربارهٔ آقای راجرز، مجری برنامهٔ کودک آمریکایی‌ها.
> - مستند [Hypernormalization](https://www.imdb.com/title/tt6156350/): دربارهٔ وضعیت سیاسی درهم و برهم امروز دنیا.
> - مستند [Kedi](https://www.imdb.com/title/tt4420704/): دربارهٔ گربه‌های استانبول. اگر گربه‌دوست هستین دیدنش لذت اضافی داره.
> - مستند [The Secrets of Quantum Physics](https://www.imdb.com/title/tt4636870/): آشنایی ساده با فیزیک کوانتوم. سرگرم‌کننده و آموزنده.
> - مستند [Dear Zachary](https://www.imdb.com/title/tt1152758/): بهتره بدون داشتن اطلاعات اولیه این مستند رو ببینید.
> - مستند کوتاه [Isle of Flowers](https://www.imdb.com/title/tt0097564/): بهتره بدون داشتن اطلاعات اولیه این مستند رو ببینید.
> - مستند [The Act of Killing](https://www.imdb.com/title/tt2375605/): بهتره بدون داشتن اطلاعات اولیه این مستند رو ببینید.
> - مستند  [The Work](https://www.imdb.com/title/tt5836866/): بهتره بدون داشتن اطلاعات اولیه این مستند رو ببینید.

**هنرِ بدون تکنیک شبیه هذیان گفتن می‌شود.** ما به دیدن هنرهای زیبا عادت کرده‌ایم. سروکار چندانی با آثار آماتور نداریم. دوروبر ما پر از آثاری است که اصولی و با دقت ساخته شده‌اند و به خاطر همین است که خلق هنر را ساده فرض می‌کنیم. کافیست یک دور برای شعر گفتن، نقاشی کردن یا فیلم ساختن تلاش کنید تا ببینید که چقدر زحمت خرج آثار روزمره می‌شود.

**قالب‌شکنی در تکنیک، مابعد استادی است. نه ماقبل آن.** هنرمندان تازه‌کار اغلب به خاطر دشواری یادگیری و تمرین تکنیک‌ها، ساز خودشان را می‌زنند و اسمش را «هنر آوانگارد» می‌گذارند. قالب‌شکنی مخصوص کسانی است که قالب‌های فعلی برایشان کوچک و محدودکننده است؛ نه کسانی که تنبلی خودشان محدودشان کرده است. به خاطر همین به عنوان یک قاعدهٔ سرانگشتی رایج است که اگر کسی قالب‌شکنی کرد، ببینید قبلاً در قالب‌های کلاسیک و متداول چه آثاری خلق کرده است. اگر اثرش جزو بهترین‌های قالب رایج بوده، احتمالاً برای قالب‌شکنی توجیه خوبی دارد؛ اما اگر در قالب‌های قبلی هم ناتوان بوده، بعید نیست که از سر شیادی سراغ قالب‌های جدید رفته است.

**برای یادگیری هنر، باید تکنیک‌ها و هنرسازه‌های[^6] آن را یاد گرفت.** هنرسازه آن ابزاری است که هنر می‌سازد. مثل تشبیه، تشخیص، حسن تعلیل و... بسیاری از آرایه‌هایی که در درس ادبیات یاد گرفته‌ایم، دقیقاً همان توصیفی را که از هنر کردم انجام می‌دهند. تشبیه به ما کمک می‌کند که پدیده‌ای را شکل پدیده‌ای دیگر ببینیم. حسن تعلیل برای یک پدیده علتی جادویی و شاعرانه می‌آورد. ایهام یک جمله را با دو معنی به ما می‌فهماند تشخیص همه‌چیز را در اطراف ما زنده می‌کند و کاری می‌کند که به آن‌ها به چشم انسان یا موجود زنده نگاه کنیم. کل استودیوی پیکسار روی «تشخیص» می‌گردد. آثار آن‌ها مدام اشیای بی‌جان دوروبر ما را تبدیل به انسان می‌کنند:

| فیلم                 | نام اصلی          | موجودی که حالات انسانی دارد |
| -------------------- | ----------------- | --------------------------- |
| داستان اسباب‌بازی‌ها | Toy Story         | اسباب‌بازی                  |
| زندگی یک حشره        | A Bug's Life      | حشره                        |
| کارخانهٔ هیولاها     | Monsters Inc.     | هیولا                       |
| در جستجوی نمو        | Finding Nemo      | ماهی و پرنده                |
| ماشین‌ها             | Cars              | ماشین                       |
| موش سرآشپز           | Ratatouille       | موش                         |
| وال‌ای               | Wall-E            | ربات                        |
| درون و بیرون         | Inside-Out        | احساس                       |
| دایناسور خوب         | The Good Dinosaur | دایناسور                    |
| کوکو                 | Coco              | مرده                        |
| روح                  | Soul              | روح                         |
| المنتال              | Elemental         | عنصر                        |

**کار هنرسازه، زنده کردن کلمات و احساسات مرده است.** گفتیم که هنر یعنی جور دیگر دیدن. یعنی آشنایی‌زدایی[^8] از پدیده‌های روزمره. اگر هنرسازه‌ها ابزار خلق هنر هستند، باید به خلق نگرش متفاوت کمک کنند. چطور؟ با بخشیدن جان دوباره‌ای به کلمات. چرا که هرچیزی که به قلمرو عادت و روزمرگی وارد شود، بی‌اثر خواهد بود. مثال پایین از کتاب [رستاخیز کلمات](https://fa.wikipedia.org/wiki/%D8%B1%D8%B3%D8%AA%D8%A7%D8%AE%DB%8C%D8%B2_%DA%A9%D9%84%D9%85%D8%A7%D8%AA) کمک می‌کند که نقش هنرسازه‌ها را در بیان عواطف بهتر متوجه شویم:

> [!tip] قلب شکسته
> اگر قلوه‌سنگی را با نیروی تمام به طرف شیشهٔ پنجره پرتاب کنیم، حادثه‌ای که از این کار حاصل می‌شود این است که تمام یا بخش اعظم اجزای شیشه به روی زمین خواهد ریخت. درین موقع ما فعل «شکستن» را به کار می‌بریم. حال اگر یک سکهٔ فلزی را با ضربه به سوی پنجره پرتاب کنیم، نوع حادثه به گونه‌ای دیگر خواهد بود. احتمالاً شیشیه سرِ جای خود خواهد ماند ولی یک خط روی شیشه خواهد افتاد. در اینجا ما از فعل «ترَک برداشتن» استفاده می‌کنیم و می‌گوییم: شیشه «ترَک برداشت». هر کس زبان فارسی را در حدّ ابتدایی بداند، مرز میان «شکستن» و «ترَک برداشتن» را به خوبی احساس می‌کند.
> ‌‌  ‌‌ ‌
> حال اگر بخواهیم این دو گونه «حادثه» را در مورد سرنوشتِ شیشه بیان کنیم یا بهتر است بگوییم ارزیابی کنیم، همه خواهند گفت: «شکستن» حادثهٔ مهم‌تری است نسبت به «ترَک برداشتن». پس، ترَک برداشتن واقعهٔ کم‌اهمیت‌تر و ساده‌تری است.
> ‌‌ ‌‌ ‌‌
> حالا از چشم‌انداز دیگری به همین دو کاربردِ «شکستن» و «ترَک برداشتن» می‌نگریم. اگر بگوییم: وقتی خبرِ فوتِ پدرِ شما را شنیدم «دل‌شکسته» شدم یا وقتی آن حرف را به من زدید «دلم شکست» میزانِ تأثرِ شما بیشتر بوده یا وقتی که در همین دو جمله جای کلمه‌ها را عوض کنیم و بگوییم: وقتی خبر فوت پدر شما را شنیدم «قلبم ترَک برداشت» یا وقتی شما آن حرف را به من زدید قلبم ترَک برداشت، میزانِ تأثرِ عاطفیِ شما، در برابرِ یک واقعه، در کدام «فعل» بیشتر جلوه می‌کند؟ بی‌گمان همه خواهیم گفت در «قلبم ترَک برداشت»، میزانِ اندوه و غمِ گوینده بسی بیشتر است، در صورتی که معنای قاموسیِ شکستن بسی نیرومندتر از ترک برداشتن است. چرا درین سیاق، ما وقتی می‌گوییم «قلبم ترَک برداشتن» تأثرِ بیشتری را نشان می‌دهیم تا وقتی بگوییم «دل‌شکسته شده‌ام»؟ صورتگرایانِ روسْ این مسأله را به خوبی توضیح می‌دهند. بر طبق نظریهٔ ایشان ما با تعبیرِ «دل‌شکسته شدن» انس و عادت داریم و از بس در زبان روزمره تکرار می‌شود، ما به آن معتاد شده‌ایم، توجه ما را به خود جلب نمی‌کند، اما تعبیرِ «ترَک برداشتنِ قلب»، چون بیان ناآشنایی است، بیشتر در ما اثر می‌گذارد، با اینکه مفهوم قاموسیِ «شکستن» بسی نیرومندتر از «ترَک برداشتن» است.


**اثر هنری زمانی کامل است که تکنیک‌ها منظم و متوازن در کنار هم باشند.** یادگیری تک‌تک تکنیک‌ها کافی نیست. همان‌طور که در [[مدل یادگیری بلوم]] نوشته‌ام، آخرین مرحلهٔ یادگیری «قدرت ترکیب» برای خلق اثر است. هنرمند عالی همهٔ تکنیک‌ها را طوری به خط می‌کند که همه در خدمت بیان حرف و احساس باشند. به نظر من [دقیقه‌های پایانی فیلم روزی روزگاری در غرب](https://www.youtube.com/watch?v=qwb3P0fuM1c)  -برای کسی که فیلم را از ابتدا دیده- این ویژگی را دارد. موسیقی، صحنه‌پردازی، دیالوگ‌ها، حرکت بازیگرها و قاب‌بندی دوربین (به خصوص قاب‌بندی دوربین) همه و همه در تناسب با یکدیگر قرار دارند[^7].

<div class='poem-verse-div'><div class='poem-right-verse-div'>ز معشوقت مبین عضوی بریده</div><div class='poem-left-verse-div'>به هم پیوسته بین، چون اهل دیده</div></div>
<div class='poem-verse-div'><div class='poem-right-verse-div'>ز یک عضوش مشو از دست زنهار</div><div class='poem-left-verse-div'>که هفت اندام باید دید هموار</div></div>


> [!tip] تکامل تکنیک معادل مرگ مدیوم هنری است
> گلیم‌بافی را در نظر بگیرید. در ابتدای عمر این هنر، نخ‌ها ضخیم بودند. رنگ‌های محدودی هم داشتند. پس دایرهٔ خلق آثار هم محدود بود. همین باعث بروز خلاقیت و زیبایی در آثار اولیه می‌شد. به مرور زمان، قطر نخ‌ها کمتر و تعدد رنگ‌ها بیشتر شد. کار به جایی رسید که نقش‌های واقعی و رئال روی گلیم‌ها زده شد. بافندگی هویت خودش را از دست داد و شبیه نقاشی شد. در نهایت هم افول پیدا کرد و از بین رفت.
> ‌ ‌‌  ‌
> ‌پیشرفت تکنیک و منابع در نهایت منجر به «واقع‌گرایی» در هنر می‌شود. واقع‌گرایی تأکید دارد که دقیقاً همان اثرِ بیرون از خودش را بیافریند. چرا؟ چون تکنیکش را دارد. ولی نکته اینجاست که واقع‌گرایی بیش از اندازه، همان روزمرگی است که هنر در جایگاه اول می‌خواست ما را از آن نجات دهد. فرض کنید سینمایی درست شود که تصویر سه‌بعدی جنگلی را به ما با ریزترین جزئیات نشان می‌دهد. تا جایی که انگار داخل جنگل هستیم، بوی باران را حس می‌کنیم، صدای پرنده‌ها و آبشاری که در نزدیکی است را می‌شنویم و حرکت حشرات ریز را روی تنهٔ درخت می‌بینیم. این غایت واقع‌گرایی است. اگر سینما به اینجا برسد، نابود می‌شود. چرا که دیگر فرقی با دنیای بیرون نخواهد داشت. هنر قرار بود ما را از روزمرگی و عادت نجات دهد؛ نه اینکه خسته‌کننده‌ترین عناصر روزمره را دوباره به خورد ما بدهد.

| ![[PfLp2TL9emlw5RjsM8X9moIa0DJDE41iahCbgFG6.jpg\|400]]                                                                                                                                                                             |
| ---------------------------------------------------------------------------------------------------------------------------------------------------------------------------------------------------------------------------------- |
| <center>یک نقاشی فوتورئالیستیک از حجت‌الله شکیبا. قیمت این اثر حدود ۶۵۰ میلیون تومان برآورد شده است. سبک فوتورئالیسم بیشتر از همه قوت تکنیکی هنرمند را نشان می‌دهد. اما به همان دلایلی که گفتم ملال‌آور و خسته‌کننده است.</center> |

**آثار هنری همه تکرار همدیگرند.** حافظ در غزلش به درستی می‌گوید که «یک قصه نیست غمِ عشق وین عجب، کز هر زبان که می‌شنوم نامکرر است». همه دربارهٔ عشق صحبت می‌کنند؛ ولی هربار با زبان و شکلی تازه. هر کدام از توصیفات عشق، پنجره‌ای هستند به یک واقعیت یکسان. 

از [غزل ۴۴ سعدی](https://ganjoor.net/saadi/divan/ghazals/sh44)
<div class='poem-verse-div'><div class='poem-right-verse-div'>از ورطهٔ ما خبر ندارد</div><div class='poem-left-verse-div'>آسوده که بر کنار دریا‌ست</div></div>

از [غزل ۱ حافظ](https://ganjoor.net/hafez/ghazal/sh1)
<div class='poem-verse-div'><div class='poem-right-verse-div'>شب تاریک و بیم موج و گردابی چنین هایل</div><div class='poem-left-verse-div'>کجا دانند حال ما سبک‌باران ساحل‌ها</div></div>

از [غزل ۷۲ سعدی](https://ganjoor.net/saadi/divan/ghazals/sh72)
<div class='poem-verse-div'><div class='poem-right-verse-div'>ای برادر ما به گرداب اندریم</div><div class='poem-left-verse-div'>وان که شنعت می‌زند بر ساحل است</div></div>

از [غزل ۳۴۵ سعدی](https://ganjoor.net/saadi/divan/ghazals/sh345)
<div class='poem-verse-div'><div class='poem-right-verse-div'>ملامتگوی عاشق را چه گوید مردم دانا</div><div class='poem-left-verse-div'>که حال غرقه در دریا نداند خفته بر ساحل</div></div>


**هنرمندان مدام از هم الهام می‌گیرند**. مثلاً ملودی قطعهٔ [brutal](https://www.youtube.com/watch?v=hM2U8cb8lhI) اثر اولیویا رودریگو[^9] و [وودو چایلد](https://www.youtube.com/watch?v=SrlhLaNClgw)[^10] از روی قطعهٔ [Pump it Up](https://www.youtube.com/watch?v=3Y71iDvCYXA)  اثر الویس کاستلو[^11] اسکی رفته‌اند. خود کاستلو هم می‌گوید که از قطعهٔ [Subterranean Homesick Blues](https://www.youtube.com/watch?v=MGxjIBEZvx0) اثر باب دیلن[^12] الهام گرفته که آن هم از [Too Much Monkey Business](https://www.youtube.com/watch?v=_B0UfDJDuVY) اقتباس کرده است. بعضی‌ها اسم الهام گرفتن یا اقتباس را دزدی می‌گذارند. در حالی که اکثر اوقات اقتباس هنرمندان باعث [[مارپیچ|تکامل تدریجی]] اثر هنری می‌شود. اگر به دیدن الهامات متقابل هنرمندان علاقه دارید، حتماً مستند [Everything is a Remix](https://www.youtube.com/watch?v=X9RYuvPCQUA) را ببینید.

## نقد هنر

**با ورود ارزش‌هاست که هنر مطلوب و نامطلوب مشخص می‌شود.** اصل هنر، جور دیگر دیدن است. پای ایدئولوژی جایی به هنر باز می‌شود که نوبت به انتخاب نوع نگاه متفاوت می‌رسد. پس قبل از ورود ایدئولوژی به معادله، امکان نقد هنری وجود دارد. هر چقدر اثر هنر آشنایی‌زدایی بیشتری در مخاطب ایجاد کند، هنرتر است. به قول دکتر کدکنی، «شعری شعرتر است که به خاطر بماند».

**وقتی هنر در حد پیام باقی می‌ماند، نباید انتظار تغییر داشته باشیم.** فیلم رستگاری در شاوشنگ دربارهٔ امید است. پیام انتهایی‌اش هم کمابیش این است: «همیشه پشتکار داشته باش». اما آیا اثر شنیدن جملهٔ «همیشه پشتکار داشته باش» با دیدن فیلم یکی است؟ اثر هنری با انسان می‌ماند چون جایی درونی‌تر از عقل را هدف می‌گیرد. در حالی که مخاطب پیام عقل است. عقل روی پیام حساب چندانی باز نمی‌کند چون هزار بار مشابه آن را شنیده است. ولی اثر هنری کاری می‌کند که عقل از منظری جدید ببیند و نگرشش عوض شود.

**درک هنر به نسبت اثر و مخاطبش بستگی دارد.** نوجوانی که ناطور دشت می‌خواند، بسیار از رفتارهای هولدن را می‌پسندد و با او همذات‌پنداری می‌کند؛ ولی اگر همین کتاب را به دست آدم بزرگ‌تری بدهیم که دوران نوجوانی و کله‌شقی را پشت سر گذاشته، حرف‌های هولدن را پوچ و گنده‌گویی می‌بیند؛ حوصله‌اش به تمام کردن کتاب نمی‌رسد. با این حساب نگاه تازه‌ای که آثار هنری ارائه می‌کنند، بسته به مخاطبش می‌توانند متحول‌کننده یا کاملاً بی‌اثر باشند. سلیقه‌ای است.

**در کنار سلیقه، ذائقهٔ خوب و بد وجود دارد.** با دیدن مداوم آثار است که ذائقه به مرور ساخته می‌شود. همه در اولین برخوردی که با آثار هنری پرطرفدار دارند، از آن‌ها خوششان می‌آید. اما بعد از مدتی که آثار کلاسیک و بهتر را خواندند، وقتی به عقب برمی‌گردند تازه متوجه عیب‌های آثار پرطرفدار می‌شوند. عمدتاً در همهٔ مدیوم‌های این‌چنین است که تازه‌واردها از آثار پرطرفدار و متأخر شروع می‌کنند. مثلاً برای کسی که می‌خواهد فیلم دیدن را شروع کند، فیلم‌های روز، فیلم‌های مارول و آثار کارگردان‌هایی مثل کریستوفر نولان، دیوید فینچر، استیون اسپیلبرگ یا کلاً انیمیشن‌ها نقطهٔ شروع خوبی هستند.


> [!tip]- دربارهٔ نسبت هنر و آشپزی
> حس من این است که به مرور زمان استعاره‌های آشپزی بیشتر و بیشتر دربارهٔ هنر به کار برده می‌شوند. مثلاً می‌گویند فلانی موسیقی فست‌فودی درست می‌کند. یا در زبان انگلیسی به تصاویر زیبا Visual Feast (وعدهٔ غذای تصویری) یا Eye Candy (آبنبات برای چشم) می‌گویند. خود «ذائقه» از دنیای غذا قرض گرفته شده است.
> ‌ ‌‌‌ 
> ذائقه همان قدرت چشایی انسان است که خوب و بد را تشخیص می‌دهد. ذائقه به مرور زمان و با چشیدن مزه‌های مختلف ساخته می‌شود. همهٔ ما یک «بهترین جوجهٔ عمر» در ذهنمان داریم که باقی جوجه‌ها را با آن مقایسه می‌کنیم. هر چقدر انسان جوجه‌های بیشتری می‌خورد، احتمال اینکه به جوجه‌های بهتر برسد بیشتر است.
> ‌   ‌‌  ‌
> تفاوت آشپزی با هنر این است که درک ساده‌تر و بی‌واسطه‌تری دارد. اگر غذای خوشمزه‌ای خوردیم و فردایش دیدیم که ۱۰۰ منتقد غذا به بدمزگی آن ایراد می‌گیرند، هیچ اهمیتی به حرفشان نمی‌دهیم. اما اگر همین پدیده برای فیلمی که خوشمان آمده پیش بیاید، شک بیشتری در ما پدید می‌آید.
> ‌  ‌‌
> منتقد آشپزی شاید هیچ‌چیزی از طرز تهیه نداند؛ ولی خوب یا بدی غذایی که جلویش گذاشته‌اند را با کوچک‌ترین جزئیاتش می‌فهمد. منتقد هنری هم وضعیت مشابهی دارد. به خاطر همین به هیچ وجه پاسخ کلیشه‌ای «اگه می‌تونی خودت یه فیلم بساز» را در جواب به منتقدان نمی‌پذیرم.
> ‌
> همین سادگی باعث شده که آشپزی عمومی‌ترین و صادقانه‌ترین هنر امروز باشد. کسی لجن کف جوب را به عنوان «پرفورمنس هنری» کف بشقاب به ملت تحویل نمی‌دهد. کسی پاره آجر را به معنی «درگیری روزمره انسان مدرن با تکنولوژی» داخل سوپش نمی‌اندازه.


**ایدئولوژی و تجربهٔ زیسته جهت نگاه متفاوت هنر را تعیین می‌کند.** آیا جامعه مهم‌ترین دستاورد انسان است یا بدترین شکنجه‌گر آن؟ آیا انسان را آزاد می‌کند یا در بند می‌کشد؟ پاسخ این سؤال‌ها بستگی به تجربهٔ زیستهٔ هنرمند دارد. اگر صادق باشد، این طرز نگاه در آثارش هم تکرار خواهد شد.

## نسبت هنر با اندیشه و رسانه

اندیشه هم 

- در یک بیان، هنر و رسانه ابزاری است که اندیشمند به آن مجهز می‌شود.
- خودآگاهی جزیره‌ای در میان اقیانوس ناخودآگاه است. 
- فوتورئالیسم هنر وضع موجود است.


<blockquote class="farsi-blockquote">زندگی آب تنی کردن در حوضچه «اکنون» است
<br>رخت ها را بکنیم
<br>آب در یک قدمی است</blockquote>



[^1]: Artistic Device
[^2]: این جمله را به ادگار دگا هم نسبت داده‌اند.
[^3]: تغییر، شتاب دارد. انسان شتاب را متوجه می‌شود و نه سرعت را.
[^4]: Vertigo
[^5]: سفر توهمی کمابیش معادل سفر انفسی است. نقل است که سالوادور دالی قدری به خودش بی‌خوابی می‌داد که به نئشگی برسد و در زمان نئشگی نقاشی می‌کشید. برخی دیگر از هنرمندان مثل فرنک هربرت یا فرانسیس بیکن هم با مصرف داروهای توهم‌زا اهل مسافرت بودند.
[^6]: هنرسازه یا Artistic Device ابزاری در اختیار هنرمند است که با آن درونیات خود را تبدیل به اثر هنری می‌کند.
[^7]: یکی از دلایل تناسب این است که کارگردان صحنه را بر اساس موسیقی کارگردانی کرده است. یعنی انیو موریکونه اول موسیقی متن فیلم را ساخته و بعداً فیلمبرداری آن را آغاز کرده‌اند.
[^8]: Defamiliarization
[^9]: Olivia Rodrigo
[^10]: Voodoo Child
[^11]: Elvis Costello 
[^12]: Bob Dylan