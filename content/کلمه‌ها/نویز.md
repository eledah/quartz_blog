---
title: نویز
draft: false
tags:
  - ناقص
date: 2024-07-02
---
نویز یعنی **اطلاعات ناخواسته‌ای که خلاف میل ما به ما می‌رسد**. هر جایی اطلاعات در حال جابجایی باشد، امکان تولید نویز وجود دارد. نویز تصویری، برفک‌هایی است که سابق روی تلویزیون‌ها می‌افتاد. نویز صوتی، صدای خش‌خشی است که گاهی اوقات در پیام‌های صوتی شنیده می‌شود. نویز آماری، مقادیری هستند که در یک نمونهٔ آمار بسیار پرت‌تر از بقیه هستند.

| ![[dslr-3rd-ed-nov12-print-text_page_057_image_0002_reference.jpg]] |
| ------------------------------------------------------------------- |
| <center>نمونهٔ نویز در تصویر</center>                               |

در صورتی که مقدار نویز کم باشد، اطلاعات اصلی همچنان با دقت بالایی به ما می‌رسد و گم نمی‌شود. وقتی نویز کم‌کم زیاد می‌شود، اطلاعات هم به شکل نادرست یا ناقص به ما می‌رسد. ممکن است اشتباه ببینیم، بشنویم یا بفهمیم. نویزی که قبلاً ما را آزار می‌داد، حالا عملاً ما را کور و کر می‌کند. برای این مدل از نویزها، بی‌خیالی جواب نمی‌دهد و باید برای مقابلهٔ با آن‌ها کاری کرد. بحث من در این متن، مقابله با نویزهای صوتی و تصویری نیست، هدف من مقابله با **نویزهای ذهنی** است.


> [!tip] تکنولوژی‌های حذف نویز
> یکی از تکنولوژی‌های جالب اخیر برای مقابله با نویز، Noise Cancellation است که در هندزفری‌ها استفاده می‌شود. با استفاده از این تکنولوژی، خود هندزفری صدای بیرون را می‌شنود و دقیقاً موجی بر خلاف آن ایجاد می‌کند که باعث خنثی شدن صدای بیرون می‌شود.
> ![[Pasted image 20240711141415.png]]


## نویز ذهنی


علاوه بر حواس پنج‌گانه که با نویز درگیر می‌شوند، **ذهن ما هم مدام نویز دریافت می‌کند**. اخبار و گزاره‌هایی که مدام از این‌طرف و آن‌طرف برخلاف خواستهٔ ما به ذهن خورانده می‌شوند، مصداق نویز هستند. اکثر شبکه‌های اجتماعی مثل اینستاگرام، توییتر یا لینکدین که برای کاربر فید[^1] نمایش می‌دهند، حالا به بهانه‌های مختلف پست‌هایی را به نمایش می‌گذارند که کاربر اصلاً قصدی برای دیدن آن‌ها نداشته است. شدت نویزهای ذهنی گاهی به قدری زیاد می‌شود که انسان به کلی از کارش می‌ماند و اصلاً یادش نمی‌آید که چرا و چطور درگیر این نویزها شده است.

علاوه بر شبکه‌ها، افرادی هم هستند که صحبت‌شان پر از نویز است؛ تا حدی که حرف خوبشان هم بین آن‌همه نویز گم می‌شود. خطر این افرادی زمانی بیشتر می‌شود که بلندگوهای واقعی و مجازی هم به دستشان بیفتد. آن‌وقت است که صدای دیوانه‌کنندهٔ نویزها، محتوای اصلی را پنهان و آب جامعه را گل‌آلود می‌کند.


> [!warn] نویز و اسکیزوفرنی
> افرادی که بیش از حد در برابر نویزهای ذهنی قرار می‌گیرند، به مرور زمان رفتاری مشابه بیماران اسکیزوفرنی[^2] پیدا می‌کنند. اصلی‌ترین نشانهٔ آن‌ها، توهم است. به خاطر نویزهای مداومی که می‌شنوند، حرف‌هایی را باور می‌کنند که واقعیت ندارد، به خاطر نویزهای ضدونقیضی که می‌شنوند، اختلال تفکر و تمرکز پیدا می‌کنند و به خاطر اعتیاد به نویزها، از جامعه دوری می‌کنند.


برنامه‌نویس‌ها یک اصطلاحی دارند به نام `Garbage in, Garbage out`. یعنی کیفیت خروجی یک سیستم، به کیفیت ورودی آن بستگی دارد. اگر یک کارخانهٔ تولیدی بهترین تجهیزات را هم داشته باشد، نمی‌تواند با ورودی درجه ۳، انتظار تولید خروجی درجه ۱ را داشت. برای من که با [[مدخل  × یادداشت‌برداری|مدیریت دانش]] سروکار داشته‌ام و دارم، حذف نویز خیلی مهم است. تا حدی که برای مقابله با این نویزهای ذهنی، یک مدل سادهٔ ارزش‌گذاری طراحی کرده‌ام.

## تعیین ارزش گزاره‌ها

<blockquote class="farsi-blockquote">۹۰٪ هر چیزی چرند است<footer class="farsi-footer">قانون استرجن</footer></blockquote>

معیار من برای ارزشمندی گزاره‌ها و اطلاعات ورودی، **میزان تعمیم‌پذیری** آن است. یعنی چقدر می‌شود آن گزاره را در حالت‌های مختلف به کار بست. در این حالت گزاره‌ای که فقط در یک حالت خاص کار می‌کند، بسیار کم‌ارزش‌تر از گزاره‌ای است که همهٔ صادق است. با یک مثال از هندسه، این مفهوم واضح‌تر می‌شود:

اول از همه می‌خواهیم اثبات کنیم که در یک مثلث فرضی، جمع زوایای داخلی °۱۸۰ است. برای این‌کار، از رأس A یک خط موازی قاعدهٔ مثلث رسم می‌کنیم. (خط آبی) طبق قضیهٔ خطوط موازی و مورب،

$\angle DAB = \angle ABC$, $\angle CAE = \angle ACB$

و از آن‌جایی که

$\angle DAB + \angle BAC + \angle CAE = 180°$ 

پس نتیجه می‌گیریم که

$\angle ABC + \angle BAC + \angle ACB = 180°$. 

![[triangle.svg|400]]

گزارهٔ اول ما این است که «در این مثلث خاص، جمع زوایای داخلی برابر °۱۸۰ است». مرحلهٔ بعدی، تعمیم این گزاره به همهٔ مثلث‌هاست. با توجه به اینکه برای همهٔ مثلث‌ها رسم این خط موازی ممکن است، مستقل از شکل مثلث، مراحل یاد شده برای همهٔ مثلث‌ها قابل تکرار و اثباتند.

گزارهٔ دوم ما این است که «در هر مثلثی، جمع زوایای داخلی برابر °۱۸۰ است». مرحلهٔ بعدی، تعمیم این گزاره به همهٔ اشکال محدب است. می‌دانیم که در شکل محدب، می‌شود از هر رأس به باقی رأس‌ها -بجز دو رأس کناری- پاره‌خطی مستقیم رسم کرد بدون اینکه ضلعی قطع شود. با رسم هر پاره‌خط، مثلث‌هایی پدید می‌آیند که جمع زوایای آن‌ها برابر با جمع زوایای چندضلعی هستند. پس از آن‌جایی که تعداد مثلث‌ها برابر با تعداد پاره‌خط‌ها و برابر *(n - 2)* است، طبق گزارهٔ دوم نتیجه می‌گیریم که مجموع زوایای هر n-ضلعی محدب برابر *(n - 2) . 180* است.

![[polygon.svg|400]]

تا اینجای کار، مجموعاً به سه گزاره رسیده‌ایم:

1. مجموع زوایای یک مثلث خاص برابر °۱۸۰ است
2. مجموع زوایای همهٔ مثلث‌ها برابر °۱۸۰ است
3. مجموع زوایای همهٔ چندضلعی‌های محدب برابر *(n - 2) . 180* است

در مقام مقایسه، ارزش گزارهٔ سوم بی‌نهایت بیشتر از گزارهٔ دوم و آن هم بی‌نهایت بیشتر از گزاره اول است. چرا که گزارهٔ سوم علاوه بر تعیین تکلیف زوایای مثلث‌ها، برای همهٔ اشکال محدب قابل تعمیم است. گزارهٔ اول تقریباً به درد هیچ‌کسی نمی‌خورد. نویز است. برعکس گزارهٔ سوم مثل **آچار فرانسه** است که در همهٔ حالات کار ما را راه می‌اندازد. منظور من از گزاره‌ها و اطلاعات ارزشمند، گزاره‌هایی از جنس گزارهٔ سوم است که کار ما را بیشتر راه می‌اندازند.


> [!warn] زیبایی علم
> نکتهٔ جالب دربارهٔ قواعد این‌چنینی این است که ساخته نمی‌شوند بلکه **کشف می‌شوند**. یعنی قبل از این هم بوده‌اند. قبل از پیدایش بشر هم جمع زوایای مثلث‌ها °۱۸۰ بوده و همهٔ قواعد فیزیکی برقرار بوده‌اند. ما فقط متوجه آن شده‌ایم. احتمالاً قواعد انتزاعی‌تری از گزارهٔ سوم هم هست (احتمالاً دربارهٔ اشکال سه‌بعدی) که درست است ولی تا کنون کسی آن را کشف نکرده است.

## زمان و مکان

<blockquote class="english-blockquote">I listen only to Bach, Beethoven or Mozart. Life is too short to waste on other composers.<footer class="english-footer">John Edensor Littlewood</footer></blockquote>


حالا که معنی اطلاعات ارزشمند را فهمیدیم، دربارهٔ معیارهایی که باعث ارزشمندی گزاره‌ها می‌شود کمی جزئی‌تر صحبت می‌کنیم. «تعمیم‌پذیری» معیار خوبی است؛ اما کلی است. قطعاً معیارهای دیگری هم هستند که برای ما کیفیت تعمیم‌پذیری یک گزاره را مشخص می‌کنند.

دو معیار اصلی من برای ارزش‌گذاری گزاره‌ها، **مکان و زمان**[^3] است. به این معنی که ==آیا این حرف همه‌جا درست است و صدق می‌کند؟== و اینکه ==آیا این گزاره همیشه درست بوده یا تاریخ مصرف دارد؟== پس اطلاعات ورودی از نظر مکانی یا مکان‌مند (در مکان‌های خاصی صدق می‌کنند) یا لامکان (همه‌جا) هستند. از نظر زمانی هم یا زمان‌مند (در زمان خاصی صدق می‌کنند) یا لازمان (در همهٔ زمان‌ها صدق می‌کنند) هستند. راه تشخیص این گزاره‌ها، مثال‌هایی است که برای آن ارائه می‌شود. هر چقدر تنوع مثال‌ها در طول زمان و مکان بیشتر باشد، آن گزاره با دقت بالایی درست‌تر است. با ترکیب این دو شرط، اطلاعات ورودی به چهار قسمت تقسیم می‌شوند:

[نمودار]

1. مکان‌مند و زمان‌مند: حرف‌هایی که روزمره می‌شنویم و فردا یا فراموش می‌شوند یا عوض می‌شوند. اکثراً **باد هوا** هستند. شبکهٔ اجتماعی از این حرف‌ها پر است.
2. مکان‌مند و لازمان: حرف‌هایی که بر پایهٔ تاریخ، حس و حال کلی یک مکان، قوم یا نژاد را توصیف می‌کنند. خیلی از این حرف‌ها از استعارهٔ **ژن** استفاده می‌کنند: ژن ایرانی، ژن آسیایی یا ژن شرقی.
3. لامکان و زمان‌مند: حرف‌هایی از جنس تحلیل **روح زمانه**. تحلیل‌های اقتصاد سیاسی یا تحلیل‌های تکنولوژیکی از این جنس هستند. این گزاره‌ها حال فعلی دنیا یا کشور یا سازمان را توصیف می‌کنند.
4. لامکان و لازمان: حرف‌هایی که مثل **طلا** همیشه و همه‌جا باارزشند. عمدتاً دربارهٔ ذات تغییرناپذیر اشیاء صحبت می‌کنند.

حرکت به سمت گزاره‌های لازمان و لامکان، نیازمند **تفکر و تجربه** است. مثال مثلث نشان می‌دهد که با پیچیده‌تر کردن مسأله، می‌شود به مرور انتزاع کرد و به حالات کلی‌تری از جواب رسید. طراحی ذهن انسان به گونه‌ای است که مدام به دنبال اتفاقات مشابه و تکراری می‌گردد تا از بین آن‌ها، به قواعد کلی‌تری برسد. پس وقت گذاشتن برای جمع‌آوری این اتفاقات و کشف الگوی پشت آن‌ها، یکی از راه‌های رسیدن به گزاره‌های ارزشمندتر است.

> [!example] انداختن خود در سیل نویز
> قرار نیست همیشه از نویز دوری کنیم. خیلی از اوقات، اطلاعات مفید لابلای نویزهای روزمره پنهان شده‌اند. مثلاً برای کسی که در رشتهٔ روابط بین‌الملل تحصیل می‌کند، آگاهی از کوچک‌ترین جزئیات اتفاقات در کشورهای موردمطالعه‌اش حیاتی است. هر چند همهٔ آن‌ها نویز باشند. افراد متخصص به این دلیل در حرفهٔ خود موفقند که مثل شکارچیان طلا، در مسیر رودخانه‌ها قرار می‌گیرند و از بین چندهزار لیتر آبی که می‌گذرد، تکه‌های طلا را استخراج می‌کنند. 

> [!NOTE] حمار طاحونه
> ![[khar.jpg]]
> حمار طاحونه یا الاغ آسیا، خری است که برای آسیاب کردن غلات مدام دور خودش می‌چرخد ولی هیچ‌وقت جابجا نمی‌شود. افرادی که گیر صحبت‌های مکان‌مند و زمان‌مند می‌افتند و فقط به همان اکتفا می‌کنند، مدام دور خودشان می‌چرخند و به هیچ‌جایی هم نمی‌رسند. یکی از دلایل توصیه به دوری از اخبار، همین است.

جز تفکر و انتزاع، راه دیگر دوری از نویزها تکیه به تجربهٔ دیگران است. مثلاً نسل‌های قبلی ما عادت مفیدی داشتند که درس‌های زندگی را تا سر حد یک بیت یا جمله خلاصه می‌کردند و با یاد دادن این ضرب‌المثل‌ها به نسل بعد، تجربهٔ یک عمر خودشان را منتقل می‌کردند:

از [غزل ۲۹۸ حافظ](https://ganjoor.net/hafez/ghazal/sh298):

<div class='poem-verse-div'><div class='poem-right-verse-div'>جهان و کار جهان جمله هیچ بر هیچ است</div><div class='poem-left-verse-div'>هزار بار من این نکته کرده‌ام تحقیق</div></div>

از [غزل ۶۶ سعدی](https://ganjoor.net/saadi/divan/ghazals/sh66):

<div class='poem-verse-div'><div class='poem-right-verse-div'>آدمی صورت اگر دفع کند شهوت نفس</div><div class='poem-left-verse-div'>آدمی خوی شود ور نه همان جانور است</div></div>

از [قصیدهٔ ۷ ثنایی](https://ganjoor.net/sanaee/divans/ghaside-sanaee/sh7):

<div class='poem-verse-div'><div class='poem-right-verse-div'>چو علم آموختی از حرص آن گه ترس کاندر شب</div><div class='poem-left-verse-div'>چو دزدی با چراغ آید گزیده‌تر برد کالا</div></div>

از [غزل ۲۶۶ حافظ](https://ganjoor.net/hafez/ghazal/sh266):

<div class='poem-verse-div'><div class='poem-right-verse-div'>بیا که هاتف میخانه دوش با من گفت</div><div class='poem-left-verse-div'>که در مقام رضا باش و از قضا مگریز</div></div>

از [غزل ۳۹۳ حافظ](https://ganjoor.net/hafez/ghazal/sh393):

<div class='poem-verse-div'><div class='poem-right-verse-div'>عنان به میکده خواهیم تافت زین مجلس</div><div class='poem-left-verse-div'>که وعظ بی عملان واجب است نشنیدن</div></div>

ضرب‌المثل‌ها و گزاره‌های ارزشمند، اضطراب انسان را نسبت به آینده‌اش کمتر می‌کنند. چرا که ریشهٔ اضطراب، ندانستن آینده و ترسیدن از آن است. گزاره‌هایی که تاریخ مصرف ندارند، هم گذشته را توضیح می‌دهند و هم آینده را پیش‌بینی می‌کنند. آینده هم که مشخص شود، ترس از آن در ما می‌ریزد و برای مقابله با آن خود را آماده می‌کنیم. یکی از مثال‌های اخیر این پیش‌بینی‌ها، حرفی بود که رئیس جمهور اسرائیل بعد از کشتن حدود ۳۰٫۰۰۰ نفر غیرنظامی و مجروح کردن ۷۰٫۰۰۰ غیرنظامی نفر دیگر زد: «[ما به دنبال صلح هستیم](https://x.com/QudsNen/status/1779597675635081483)»؛ حرفی که دقیقاً ۱۴۰۰ سال پیش عیناً در قرآن آمده است:

<span class="ayah">وَإِذَا قِيلَ لَهُمْ لَا تُفْسِدُوا۟ فِى ٱلْأَرْضِ قَالُوٓا۟ إِنَّمَا نَحْنُ مُصْلِحُونَ</span>
<span class="ayah_translation">و هنگامی که به آنان گفته شود: «در زمین فساد نکنید» می‌گویند: «ما فقط اصلاح‌کننده‌ایم»!</span>


> [!warning] تلهٔ حرف قشنگ
> ایدئولوژی‌های افراطی یا نژادپرستانه، هم لازمانند و هم لامکان. در همهٔ ملیت‌ها و کشورها هم مابه‌ازا دارند. پس خیلی باارزشند. خیلی از مشکلات ذهنی را هم بلافاصله حل می‌کنند. به خاطر همین است که هنوز که هنوز است طرفدار دارند؛ اما آسیبی که می‌زنند خیلی بیشتر از خیر آن‌هاست.


زمان بهترین محک برای سنجیدن ارزش گزاره‌هاست. اینکه کتابی با گذر صدها یا هزاران سال از زمان نوشتنش هنوز مورد استفاده است، بهترین گواه برای لازمان و لامکان بودن آن است. پس اگر می‌خواهید به هر عرصه‌ای وارد شوید، بهتر است اول سراغ آثار کلاسیک آن را بگیرید تا حرف‌های اصلی را بدون افتادن در دام نویزها دریافت کنید.


> [!example] تربیت برای آینده
> همه مدام می‌گویند که «بچه‌ها را باید برای آینده تربیت کرد و نه برای زمان حال». اما آینده که مشخص نیست. به خصوص الان که سرعت تغییرات چندهزاربرابر شده است. در این حالت حداقل کاری که از دست پدرومادرها برمی‌آید، یاد دادن مفاهیم لازمان به فرزندان و آشنا کردنشان با آثار کلاسیک است.


<blockquote class="english-blockquote">As time goes on, you will understand. What lasts, lasts; what doesn't, doesn't. Time solves most things. And what time can't solve, you have to solve yourself.<footer class="english-footer">Haruki Murakami</footer></blockquote>




[^1]: Feed
[^2]: برای دریافت حس و حال بیماران اسکیزوفرنی، ویدئوی [اندرسون کوپر](https://www.youtube.com/watch?v=yL9UJVtgPZY) را ببینید.
[^3]: مکان و زمان دو محدودیت اصلی آدم‌ها هستند؛ پس منطقی است که همین محدودیت‌ها را برای گزاره‌ها به کار ببریم. البته که معیارهای دیگری مثل تفسیرپذیری یا چندلایگی هم در ارزش‌گذاری گزاره‌ها قابل استفاده‌اند؛ اما آن‌ها را زیرمجموعهٔ مکان و زمان محسوب می‌کنم.