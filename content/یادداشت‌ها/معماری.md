---
title: معماری
draft: false
tags:
---
موسیقی علم نسبت‌هاست. معماری، موسیقی در فضاست. معماری، موسیقی منجمد است. معماری توضیح می‌دهد که چطور با کنار هم گذاشتن اجزا به بهترین کل ممکن برسیم. این ویژگی کلیدی باعث می‌شود که پای معماری به عرصه‌های بسیار باز شود:

- معماری بنا
- معماری داخلی
- معماری شهری
- معماری نرم‌افزار
- معماری سازمانی
- معماری کامپیوتر
- معماری اطلاعات
- معماری دیتابیس
- معماری کسب‌وکار
- و...

در بین شاخه‌های مختلف معماری، معماری بنا الهام‌بخش دیگران است؛ چون هم پیش از همهٔ آن‌ها وجود داشته است و کاملاً ملموس است. مثلاً در بحث‌های معماری سازمانی، [عمارت وینچستر](https://fa.wikipedia.org/wiki/%D8%B9%D9%85%D8%A7%D8%B1%D8%AA_%D9%88%DB%8C%D9%86%DA%86%D8%B3%D8%AA%D8%B1)[^1] مثالی برای سازمان‌های بی‌برنامه و بدون معماری اولیه است. عمارت وینچستر به خوبی نشان می‌دهد که سازمان‌هایی که از مرگ و قطع بودجهٔ خود می‌ترسند، به جای اعلام پایان مأموریت و انحلال، بدون برنامهٔ خاصی مدام کار جدید می‌تراشند و منابع را هدر می‌دهند.

| ![[most-expensive-stained-glass-in-house-e1698094350846.jpg\|400]]                                                                    |
| ------------------------------------------------------------------------------------------------------------------------------------- |
| <center>گرانبهاترین پنجرهٔ عمارت وینچستر هیچ نوری ندارد؛ چون بعدتر یک اتاق بالای آن ساخته شده و جلوی نور ورودی را گرفته است.</center> |

 معماری تئوری منجمد هم هست. معماری فیزیکی فضای زمانه را هم به خوبی نشان می‌دهد. یکی از اصلی‌ترین نقش‌آفرینی معماران، جاری کردن حرف متفکران و فیلسوفان در فضای جامعه است. آن‌ها از یک سمت گزاره‌های تئوری را می‌فهمند و از طرف دیگر به قدری مهارت دارند که آن را به شیوه‌ای جدید و همه‌فهم بسازند. پس اگر کسی بخواهد حال و هوای امروز جامعه را بشناسد، کافیست به معماری ساختمان‌ها نگاه کند.  

| ![[content/attachment/design-3-1.jpg]]                                                                                                                        |
| ------------------------------------------------------------------------------------------------------------------------------------------------------------- |
| <center>معماری مدرن با تزئین مخالف است. به کارکرد توجه ویژه دارد و به خاطر همین به سراغ شکل‌های ساده‌ای می‌رود که قابلیت تولید انبوه هم داشته باشند.</center> |

معماری در عمیق‌ترین حالت خود، هنر **فرق گذاشتن و تمایز** است تا به کم‌ترین ناسازگاری ممکن برسیم. فرض کنیم خانه‌ای داریم که هیچ دیواری ندارد. یعنی اتاق‌ها، هال، پذیرایی، دستشویی و آشپزخانه همه به هم وصل هستند. بدون هیچ در و دیواری. یک گوشهٔ این سالن بزرگ تخت خواب گذاشته‌اند. یک گوشه‌اش چاه توالت است. یک گوشهٔ دیگرش مبلمان چیده شده و وسطش هم یخچال و اجاق گاز را گذاشته‌اند. در این خانه  همه‌چی زشت و نابجا به نظر می‌رسد؛ چون در و دیواری نیست که بخواهد به این اجزا تشخصی بدهد. مثلا اتاق خواب را صمیمی کند. یا به دستشویی محرمانگی بدهد. یا میهمانان را دور هم جمع کند و الی آخر.


| ![[OIG1.jpg\|300]]                                                       |
| ------------------------------------------------------------------------ |
| <center>بدون معماری همه‌چیز یک‌نواخت، بی‌معنی و بی‌شخصیت می‌شود</center> |

معماری با فرق گذاشتن بین هر کدام از این‌ها، به هر جزء از بنا شخصیت خاص خودش را می‌دهد[^2]. مثلاً الگوی [طیف صمیمیت](https://patternlanguage.cc/Patterns/Intimacy-Gradient-(127)) تعیین می‌کند که عمومی‌ترین محل خانه باید نزدیک‌ترین جا به ورودی خانه باشد و هر چه از آن دور می‌شویم، به مرور به بخش‌های خصوصی‌تر نزدیک شویم. این حالت کمترین ناسازگاری را دارد چرا که بخش خصوصی خانه -که دیگران قرار نیست به آن نزدیک شوند- در دورترین فاصله نسبت به آن‌ها قرار دارند. به عنوان مثال خانهٔ ناسازگار خانه‌ای است که درِ اتاق خوابش رو به هال باز می‌شود. یا الگوی [آشپزخانهٔ روستایی](https://patternlanguage.cc/Patterns/Farmhouse-Kitchen-(139)) به ما می‌گوید که آشپزخانه باید محلی برای جمع شدن اعضای خانه داشته باشد تا فردی که غذا می‌پزد احساس دورافتادگی از باقی اعضای خانواده نکند.

بحث [[مدخل  × یادداشت‌برداری|مدیریت دانش]] هم نوعی معماری اطلاعات است. در یادداشت‌هایی که دربارهٔ این موضوع نوشته‌ام، تمرکز اصلی من روی شکستن اطلاعات ورودی به اتم‌های کوچک و سرهم‌کردن آن‌ها با هدف یادگیری و بهره گرفتن از اطلاعات است. معماری سازمانی هم بین اجزای مختلف یک سازمان تمایز قائل می‌شود و ناسازگاری‌ها را به حداقل می‌رساند. یک نمونه از این ناسازگاری‌ها، تعارض بین نقش مجری و نقش ناظر در سازمان است. به تجربه هرگاه این دو نقش در یک واحد خلاصه شده باشند، دیر یا زود فساد در آن رشد می‌کند. پس همیشه باید این دو نقش در دو واحد جدا و بدون گره خوردن منافع فعالیت کنند.

علاوه بر معماری فضا، معماری زمان هم به زندگی ما شخصیت می‌دهد. آیین‌ها، رویدادها و مناسک مثل دیوارهایی هستند که اجزای زندگی ما را از هم جدا می‌کنند، «قبل» و «بعد» تعیین می‌کنند و به هر کدام معنی خاصی می‌دهند. بدون آن‌ها، زندگی مثل همان خانهٔ بدون دیوار بی‌مزه و یک‌نواخت است. جشن تولد، جشن ازدواج، جشن تکلیف، غسل تعمید، مراسم ختم، سالگرد و آیین‌های دیگر وظیفهٔ شکستن زمان به اجزای معنادار را ایفا می‌کنند. بسیاری از قبایل و ادیان هنوز [آیین پاگشای](https://fa.wikipedia.org/wiki/%D9%BE%D8%A7%DA%AF%D8%B4%D8%A7%DB%8C%DB%8C) و [مناسک گذار](https://fa.wikipedia.org/wiki/%D9%85%D9%86%D8%A7%D8%B3%DA%A9_%DA%AF%D8%B0%D8%A7%D8%B1) مخصوص خودشان را دارند که در طی آن، نوجوانان بالغ می‌شوند و از آن به بعد با آن‌ها مثل انسان‌های بالغ رفتار می‌شود. 

عمر انسان به اندازه تصمیم‌هایی است که می‌گیرد. تصمیمْ معماری زندگی را ممکن می‌کند و بین زمان‌ها و مکان‌هایی که انسان در آن محدود شده است، فرق می‌گذارد و به همهٔ آن‌ها معنی می‌بخشد.


[^1]: عمارت وینچستر خانه‌ای است که هیچ‌گاه ساختنش تمام نشد. مالک آن، سارا وینچستر، از رمال‌ها شنیده بود که عمر او با پایان ساخت خانه تمام می‌شود و می‌میرد. به خاطر همین هیچ‌گاه ساخت خانه را تمام نکرد و مدام به آن بخش‌های مختلف اضافه کرد. او در سال ۸۳ سالگی در حالی مرد که تجهیز خانه همچنان ادامه داشت. عمارت وینچستر یک بلبشوی تمام عیار است. ساخت آن ۳۸ سال طول کشیده و ۵٫۵ میلیون دلار خرجش شده است. بسیار از درهای آن رو به دیوار باز می‌شوند، یکی از درها پله ندارد و چند متری با زمین جلویش فاصله دارد، 
[^2]: در متن [[هدیه]] هم دربارهٔ فرق گذاشتن بین هدیه‌ها و اهمیت هدیه خریدن برای دیگران (به جای پول دادن نوشته‌ام) که از همین نگاه به معماری نشأت گرفته است.